
Malai
Bahasa melayu, bahasa indonesia
Altres noms
Bahasa indonèsia, bahasa malàisia
Es parla a...
Indonèsia: a Sumatra, Java i Borneo.Malàisia: a la Península de Malacca (i regions limítrofes de Tailàndia) i a Borneo (inclòs el petit estat de Brunei).Singapur.Comunitats lingüístiques a Timor Est i Christmas.
Nombre de parlants
Total: uns 37.000.000. Sumatra: 17.500.000 (inclosos els 6.500.000 parlants del dialecte minagkabau i el 1.000.000 de rejang).Java: 6.000.000.Borneo: 4.290.000.Península de Malacca: 8.000.000.Singapur: 454.000.Com a llengua oficial dels estats d'Indonèsia, Malàisia, Singapur i Brunei, el malai és parlat com a segona llengua per molts més individus d'aquests estats.
Estatus legal
Oficial a tot l'estat.El malai és la llengua oficial d'Indonèsia, on rep el nom de bahasa indonèsia. La Constitució (1945) estableix que, a les regions amb una llengua pròpia, aquestes llengües seran respectades i cultivades per l'Estat. L'aplicació real d'aquesta disposició és, però, força limitada.La llengua nacional i oficial de Malàisia és el malai, on rep el nom de bahasa malàisia. L'anglès no té caràcter oficial, però gaudeix d'enormes privilegis, com mostra el fet que es pugui utilitzar en les dues cambres del Parlament. Les llengües de l'ensenyament són el malai, l'anglès, el tàmil i el xinès (mandarí). Les llengües autòctones no gaudeixen de cap mena de reconeixement. 	Les quatre llengües oficials de Singapur són el malai, el xinès, el tàmil i l'anglès.La llengua oficial de Brunei és el malai, tot i que només un miler de persones la tenen com a primera llengua. L'anglès hi té també un paper molt important. Les llengües autòctones no reben cap mena d'atenció.
Font
ASHER, R. E. i C. MOSELEY (eds.) (2007) Atlas of the World's Languages, Routledge, Londres / Nova York.CAMPBELL, G. L. (2000) Compendium of the World's Languages, 2 vols., Routledge, Londres / Nova York.COMRIE, B.; MATTHEWS, S. i M. POLINSKY (consultant editors) (2003) The Atlas of Languages. The Origin and Development of Languages throughout the World, Facts on File Inc., Nova York.LECLERC, J. (2007). L'aménagement linguistique dans le monde. Quebec: TLFQ, Université Laval.
Comentaris
Bahasa indonèsia és el nom que rep el malai a Indonèsia. A Malàisia la mateixa llengua, el malai, rep el nom de bahasa malàisia o bahasa melayu. La diferència entre bahasa indonèsia i bahasa malàisia, doncs, no és més que una distinció terminològica d'origen jurídic —de 1945 la primera i de 1990 la segona—  que fa referència a una única llengua.A Indonèsia, els parlants nadius de malai són uns 28.000.000 d'invidus (entre Sumatra, Java i Borneo) d'una població total de 235.000.000 el 2007. És a dir que aproximadament un 10 % dels indonesis tenen el malai com a primera llengua, bàsicament els que viuen a prop de Jakarta. La llengua amb més parlants nadius d'Indonèsia és, de llarg, el javanès (amb 75.200.000), mentre que el sundanès (amb 27.000.000) té més o menys tants parlants com el malai; hi ha com a mínim deu llengües més que passen del milió de parlants. No obstant això, només el malai (en la seva varietat estàndard bahasa indonèsia) és oficial i actualment és conegut per la majoria d'indonesis, que l'usen en el comerç, l'administració, l'ensenyament i els mitjans de comunicació. A Malàisia, els parlants de malai com a primera llengua són uns 9.000.000 d'una població total de 27.000.000. També a Malàsia el malai és l'única llengua oficial i gaudeix d'una àmplia difusió a tot l'estat (tant a la Península de Malacca com a l'illa de Borneo). Així, doncs, a més dels 37.000.000 de parlants nadius de malai, uns 225.000.000 de persones tenen el malai com a segona llengua. Dins la branca malaiopolinèsia de la família austronèsica, el malai presenta una gran afinitat amb el javanès, l'acehnès, el nauruà, el hawaià, el maori, el samoà, el tahitià, el tongà i el tuvaluà, entre d'altres. El malai indonesi ha rebut un major influx d'altres llengües austronèsiques, principalment del javanès, però també del neerlandès.Entre els segles IX i XII dC, el malai va ser la llengua administrativa del regne de Sriwijaya (sud-est de Sumatra) i va contínuar sent emprada pels sultans de Malacca durant els segles següents. El malai clàssic va ser vehicle d'expressió d'una literatura rica i extensa. A més, històricament el malai s'ha emprat com a lingua franca tant a Malàisia com a les illes indonèsies per parlants d'altres llengües (generalment també austronèsiques) en les relacions comercials i d'altra mena. Al llarg de la seva història, el malai ha rebut l'influx de llengües com el sànscrit, el xinès, el javanès, l'àrab, el portuguès, el neerlandès o l'anglès. La variació dialectal del malai és gran.Mentre que a Malàisia l'anglès contínua tenint una certa difusió, a Indonèsia el neerlandès, l'antiga llengua colonial, s'ha perdut, la qual cosa ha afavorit l'extensió del malai com a lingua franca. L'estàndard malai és idèntic fonològicament i morfològicament a Malàisia i a Indonèsia; en lèxic hi ha algunes variacions locals. El malai antic s'escrivia en escriptura pal·lava i kawi, mentre que actualment s'usen l'afabet llatí i l'àrab. L'alfabet llatí, amb una adaptació anomenada rumi, va esdevenir oficial el 1962 tant a Malàisia com a Indonèsia, per bé que l'escriptura jawi (adaptació de l'alfabet àrab) s'empra encara en textos religiosos.El malai és la llengua oficial de Brunei, tot i que només un miler de persones la parlen com a primera llengua. És parlada, però, com a segona llengua per la majoria de ciutadans de Brunei, ja que l'aprenen a l'escola i als mitjans de comunicació. Hi ha comunitats lingüístiques malaies a Tailàndia, i a les illes Sunda menors i Timor.
Sistema de numeració
Sistema arábico
Sentit d'escriptura			
Dreta a esquerra i esquerra a dreta (segons alfabet)
Sistema d'escriptura			
Alfabet llatí i alfabet aràbic
Classificació
Família:
Austronèsica
Branca:
Malaiopolinèsia
Grup:
Occidental
Localització
Continents:
Àsia
Països:
Singapur, Timor Oriental, Brunei, Malàisia, Tailàndia, Christmas, Indonèsia
Recursos en línia
TV
Premsa  
Ràdio
Diccionaris
Cursos i gramàtiques
Altres
Centres i organismes
Mostres de la llengua
LINGUAM&Oacute;N
