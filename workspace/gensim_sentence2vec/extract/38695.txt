La Gambler è un marchio Statunitense che fa produrre i propri prodotti dalla cinese "729", gli articoli vengono prima progettati dai tecnici della casa Americana e poi passati alla produzione in Cina. Dopo essersi distinti con la produzione di ottimi telai, lanciano sul mercato una gomma davvero interessante per qualità e prezzo, la Zeropong Italia ha importato questo articolo per l'Italia e l'Europa.
Il test della gomma è stato svolto su due telai sia nella colorazione rossa che nera e da 3 giocatori differenti, in modo da avere più pareri.
I telai usati sono: Darker 7P-2A (7 strati hinoki rigido Off) e Butterfly Ho Seng Eun (5 strati semirigido Off)
La gomme sono state incollate sui telai con colla normale senza VOC Sunflex V-zero.
La Gambler Outlaw si differenzia da tutte le gomme effetto colla fresca prodotte in cina, per la sua leggerezza, risulta infatti notevolmente più leggera delle varie Hai-fu nonchè delle Tuttle, ma anche più leggera della 729-08 o delle più blasonate Butterfly Tenergy: quindi molto vicine alla leggerezza delle tedesche effetto colla fresca. La Outlaw presenta un topsheet sottile con una superficie al tatto e all'occhio leggermente appiccicosa. Una volta assemblata la gomma, abbiamo provato a fare qualche palleggio con una pallina ed abbiamo notato, da subito, un'ottima reattività del topsheet, tanto da farmi pensare che non fosse una gomma appiccicosa. Ma provando ad effettuare un taglio con lancio della pallina verso il tetto, la rotazione impressa è stata davvero altissima. Presi dalla curiosità abbiamo provato la gomma prima sullo scambio: la gomma si comporta con una buona precisione, il feeling è medio, sembra di scambiare con una tenergy 64 anche per via di un livello di velocità molto simile; anche il suono sullo scambio è simile, non è certamente quello tipico delle cinesi! Si nota comunque un'ottima reattività sia della gommapiuma che del topsheet con un ottimo suono di colla fresca, ma come dicevo, più simile a quello di una tenergy e meno forte di una Xiom o di una Donic. Passando al palleggio tagliato si nota immediatamente un feeling più cinese, con la necessità di andare bene sotto la palla, ma per chi è abituato a questo feeling (come me!! è davvero una splendida sensazione, grande controllo con forti rotazioni, con traiettorie basse e tese. Anche nel palleggio corto si ha un ottimo controllo di palla. Ma passiamo al topspin: buona nel topspin con tecnica classica, soprattutto vicino al tavolo; eccezionale nel topspin anticipato al tavolo, come nel controtop al tavolo, le rotazione date alla palla sono davvero alte raggiungendo caratteristiche simili alle gomme cinesi d'attacco con aggiunta della vecchia colla fresca! Sul top di apertura su palla tagliata si comporta davvero bene permettendo facili aperture sia lente che anche potenti. Le traiettorie sul top si sono rivelate abbastanza arcuate con il telaio 5 strati della Butterfly mentre più rettilinee sul telaio 7 strati rigido della Darker. In ogni caso le traiettorie sono risultate abbastanza corte, portandoci a dire che la Outlaw è una ottima gomma da topspin dalla "corta" e al massimo "media" distanza sia con telai rigidi che veloci elastici. Sullo smash la gomma si è dimostrata abbastanza precisa, e la non eccessiva appiccicosità del topsheet fa si che la palla non tenda a scendere verso la rete su questo fondamentale, difetto tipico delle gomme cinsi appiccicose d'attacco!  Anche sul block il controllo è davvero alto con grande facilità sul block passivo ma anche su quello attivo con leggera copertura della palla. 
Ricapitolando: la gomma è davvero di ottima qualità e soddisferà sia tutti coloro che amavano le gomme cinesi d'attacco con l'utilizzo della colla fresca ma anche gli amanti delle gomme euro-jap con tanto spin, il tutto con un effetto colla fresca incorporato davvero importante . La velocità risulta superiore rispetto alle gomme cinesi ad effetto colla fresca come la Hai-fu whale II o Tuttle Bejing II ma inferiore alle concorrenti europee come Donic Silver e Platin o Andro Roxxon o alle coreane Xiom Z e Omega. Per velocità possono essere accostate alle Butterfly Tenergy e come queste inoltre presentano una ottima longevità. Di contro dobbiamo sottolineare che il topsheet risulta abbastanza delicato, è infatti da evitare l'incollaggio con colle con solventi che dilatino la gomma o l'uso di rulli durante l'applicazione della gomma sul telaio. Infatti come dicevamo all'inizio il topsheet è sottile (è proprio grazie a questa caratteristica che la Outlaw raggiunge i valori di rotazione espressi e meno all'appiccicosità della gomma come le tipiche cinesi e montato sulla gommapiuma già molto tensionata dalla tecnologia Pre-tuned progettata da Gambler.
Uno degli aspetti migliori di questa gomma è sicuramente il fantastico rapporto qualità/prezzo davvero unico nel panorama degli articoli da tennistavolo professionale.
Zeropong Blog :: News :: Gambler OUTLAW
