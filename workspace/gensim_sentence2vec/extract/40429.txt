
Àzeri
Azərbaycan dili / Азәрбајҹан дили / آذربایجان دیلی; Azərbaycanca / Азәрбајҹанҹа / آذربایجانجا
Altres noms
Azerbaidjanès
Es parla a...
República de l'Azerbaidjan, Nord-oest de l'Iran, extrem est de Turquia, Iraq: regió del Kurdistan, Federació Russa: sud-est de la República del Daguestan, Sud-est i nord-est de la República de Geòrgia.
Nombre de parlants
Nombre total aproximat: entre 26 i 35 milions.Azerbaidjan: 8 milions; Daguestan: 622.000 (any 2002); Geòrgia: 284.000 (any 2002); Iran: entre 16 i 23 milions; Iraq: entre 250.000 i 2,2 milions; Turquia: al voltant de 800.000.
Estatus legal
Llengua oficial a l'Azerbaidjan, a les regions de majoria turcmana a l'Iraq i al Daguestan. Protecció genèrica a Geòrgia.Sense reconeixement a l'Iran i a Turquia.
Font
Elaborat pel CIEMEN.
Comentaris
El poble àzeri actual és hereu de diverses civilitzacions que històricament s'han desenvolupat a la zona sud-oriental del Caucas. Els etnògrafs coincideixen a assenyalar que en l'etnogènesi del poble àzeri han intervingut influències iranianes, turques -en l'idioma sobretot- i àrabs -en la religió-, sobre una base autòctona caucàsica.La llengua àzeri és pròxima lingüísticament al turc i al turcman. Deriva de la llengua oghuz, que van portar els turcs oghuz a l'actual Azerbaidjan i zones adjacents durant el segle XI dC.L'àzeri està dividit en dos grans blocs dialectals, que alguns lingüistes consideren llengües independents:- l'àzeri septentrional, parlat a la República de l'Azerbaidjan i al Daguestan. És la base de l'estàndard oficial a l'Azerbaidjan. Incorpora préstecs del rus.- l'àzeri meridional, que té entre el doble i el triple de parlants que el septentrional. Es parla a l'Iran, a l'Iraq i a Turquia. Incorpora préstecs del persa i de l'àrab.Ambdues variants tenen un gran nombre de subdialectes.A la República de l'Azerbaidjan, l'àzeri és la llengua de l'Administració, de l'educació i de la Justícia, i l'idioma dominant en la vida social. L'educació durant l'època soviètica (1920-1991) va ser en àzeri i en rus. A la capital, Bakú, el rus encara conserva una posició de prestigi. A l'Iran, la llengua no té caràcter oficial, però és el segon idioma més parlat, després del persa. A tot el nord-oest del país, i fins i tot a la capital, Teheran, és usat com a lingua franca entre comunitats lingüístiques diferents. A l'Iraq, els turcmans tenen, des de l'any 2005, el dret a proclamar la seva variant d'àzeri llengua oficial allà on resideixen. Malgrat això, utilitzen el turc com a llengua escrita, cosa que també passa amb els parlants d'àzeri a Turquia.L'àzeri s'escriu des del segle XVI. Les primeres publicacions periòdiques van aparèixer al segle XIX a l'Azerbaidjan, dins de l'Imperi rus (actual República de l'Azerbaidjan), al temps que l'ensenyament en àzeri era introduït a les escoles. Durant el segle XX, l'impuls de l'àzeri a l'URSS va viure alts i baixos. Finalment, el 1978, l'idioma va ser proclamat oficial a la República Socialista Soviètica de l'Azerbaidjan, juntament amb el rus. Actualment, la major part dels mitjans de comunicació empren l'àzeri, tot i que el rus conserva cert espai.Existeixen comunitats de parlants d'àzeri en diàspora a diversos països d'Europa, Orient Mitjà i Àsia Central, així com als Estats Units.Fins als anys 1990, també es parlava a diverses zones d'Armènia, però virtualment tots els parlants van fugir del país durant la guerra de l'Alt Karabakh.
Sentit d'escriptura			
Esquerra a dreta
Sistema d'escriptura			
Alfabet llatí i alfabet aràbic
Classificació
Família:
Altaica
Branca:
Turquesa
Grup:
Meridional o oghuz
Localització
Continents:
Europa
Països:
Rússia, Geòrgia, Armènia, Azerbaidjan, Iran
Recursos en línia
TV
Premsa  
Ràdio
Diccionaris
Altres
Mostres de la llengua
LINGUAM&Oacute;N
